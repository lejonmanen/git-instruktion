[Innehåll](../README.md)

*Uppdaterad juli 2024*

# Be om hjälp
I den här ordningen: sökning - klasskamrater - handledare - lärare.

1. Hur går det till?
	1. [Sökning](#sökning)
	1. [Klasskamrater](#dina-klasskamrater)
	1. [Handledare](#handledare)
	1. [Lärare](#lärare)
	1. [Att studera på distans](#att-studera-på-distans)
	1. [Skicka frågor till läraren](#skicka-frågor-till-läraren)
1. [Att ställa frågor online](#att-ställa-frågor-online)
1. [Om du halkar efter](#om-du-halkar-efter)
---


## Hur går det till?

### Sökning
Om du får ett felmeddelande, börja alltid med att
1. läsa felmeddelandet
1. läs *hela* felmeddelandet (stack trace undantaget)
1. vilken fil är felet i?
1. vilken rad inträffar felet på?

Hjälper inte det, gör en webbsökning på det exakta felmeddelandet. Du kan också be en AI förklara felmeddelandet. Se till att du förstår varför felet inträffar.

[Hur man använder AI i utbildningen](ai.md)


### Dina klasskamrater
Du pluggar tillsammans med flera andra studenter, som jobbar med samma saker. Det finns pedagogisk forskning som visar att man lär sig bättre tillsammans med andra än själv. Jobba på att skapa kontakter med dina klasskamrater. Ibland är det du som har förstått något, ibland får andra hjälpa dig. Ni tävlar inte mot varandra utan lär er tillsammans.

Man lär sig väldigt mycket på att prata kod med andra. Om inte annat så märker man fort vad man inte förstår så bra som man trodde!

Några bra metoder är
+ **Fråga** - "Hur löste du det här?"
+ **Parprogrammering** - jobba tillsammans med kod, man turas om att skriva
+ **Code review** - kodgranskning, titta på varandras kod och ge feedback

*Tips: metoden "two stars and a wish" går ut på att du lyfter fram två saker som din klasskamrat gjort bra, och en som du skulle önska var annorlunda.*


### Handledare
Kan frågan vänta till handledningstiden?

Många kurser har tid avsatt till en handledare. En handledare har som uppgift att bara svara på frågor. Det kan ibland vara lättare att fråga handledaren än läraren.


### Lärare
Din lärare svarar gärna på frågor under lektionstid! Då är läraren i rätt *mind space*.

Men läraren har ofta flera klasser samtidigt, med 20-30 studenter i varje. Läraryrket blir ofta gränsöverskridande - man tar med sig jobbet hem. Man behöver sätta gränser. Om du skickar ett meddelande utanför lektionstid kan det alltså dröja innan läraren har tid att svara.


### Att studera på distans
Allt detta är mycket lättare när man talas vid öga till öga. Vi har tillgång till fantastiskt bra distansverktyg, om man använder dem rätt. Om studierna kommer att genomföras till viss del på distans är det ett måste att investera i bra internetuppkoppling, webbkamera och mikrofon.

Vett och etikett för att be om hjälp på distans:

+ **Slå på kameran** - det normala är att man ser den man pratar med. Ansiktsuttryck och kroppsspråk är viktigt för att få en bra kommunikation.

+ **Dela skärm och visa vad du jobbar med** - detta är ofta det första en lärare eller handledare ber dig göra.

+ **Förbered dig** så att du är redo att visa problemet direkt. Starta VS Code, kör igång ditt projekt, gör så att felmeddelande syns på skärmen.

Är du Mac-användare så behöver du [tillåta skärmdelning för alla distansverktyg](mac-share-screen.md) innan du använder dem första gången.


### Skicka frågor till läraren
Läraren har många andra studenter. (Det kan vara över 100.) Hjälp din lärare och tala om vem du är och vad frågan gäller. Särskilt om du skickar en fråga via Discord, eller annat distansverktyg där ditt riktiga namn kanske inte syns. Om du berättar mer så kan läraren snabbare svara på frågan. Skriv:

+ Ditt namn
+ Vilken skola och klass (extra viktigt när du frågar efter att en kurs är slut)
+ Vilken kurs frågan gäller (använd rätt kursnamn)
+ Vilken uppgift du jobbar med
+ Berätta vad som är problemet.
+ Berätta vad du har försökt.

Exempel på hur man inte ska fråga:
```
Message from #gamer123
> "Hej jag behöver hjälp med inlämningen"

Message from läraren
> "Okej, vem är du? Vilken uppgift? Kom igen, ge mig lite mer information att jobba med."
```

Bättre:
```
"Hej jag heter Anna, från kursen Programmering 1. Jag har kört fast med uppgift nr 4, den som handlar om funktioner.

Jag får felmeddelandet 'TypeError'. När jag söker på felet så förstår jag inte svaren jag hittar. Till exempel detta: <kopierad text>

Kan du förklara?"
```

*Tips: läraren blir extra glad när han eller hon märker att du lagt ner lite jobb på att försöka hitta svaret själv, innan du frågar.*

---


## Att ställa frågor online
Läs om vad man ska tänka på när man ställer frågor om programmering online, eller skriver en fråga och skickar via ett distansverktyg.
+ [Programmering grundkurs: Hur man frågar](http://basen.oru.se/kurser/c/2013-2014-p2/texter/thomas/hur-man-fragar.html)
+ [freeCodeCamp: How to ask good questions as a developer](https://www.freecodecamp.org/news/how-to-ask-good-questions-as-a-developer-9f71ff809b63/)

Fler artiklar om hur man frågar.
+ [Better Programming: How to Ask Questions About Programming](https://betterprogramming.pub/how-to-ask-questions-about-programming-dcd948fcd2bd)
+ [ProPublica: How to Ask Programming Questions](https://www.propublica.org/nerds/how-to-ask-programming-questions)
+ [Stack Overflow: How do I ask a good question?](https://stackoverflow.com/help/how-to-ask)
---


## Om du halkar efter
På YH (yrkeshögskolor) har alla studenter tre chanser att bli godkända på varje kurs. Varje kurs har ett datum för inlämning - vanligtvis sista kursdagen. Det är första tillfället. Missar du det tillfället så har du två chanser kvar. Läraren kommer att rätta och skicka in betygen till skolan inom 2-3 veckor.

Efter att läraren har rättat alla uppgifter som lämnats in i tid och meddelat betygen, sätts ett datum för komplettering. Om du inte lämnade in i tid, eller blivit underkänd, så är detta din andra chans. Läraren rättar och meddelar skolan inom 2-3 veckor.

Om det fortfarande finns studenter kvar som inte blivit godkända, sätts ett datum för andra komplettering. Detta är tredje och sista chansen att bli godkänd, i normala fall.

Variationer mellan olika skolor kan förekomma. Fråga din UL (utbildningsledare) vad som gäller för dig, om du är osäker.
